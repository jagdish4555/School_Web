હસમુખભાઈ પટેલ 
શાળામાં હંમેશા થનગનાટ સાથે દોડતા વ્યક્તિ.. દરેક કામ ખૂબ હસતા મોઢે કરવાનો એમનો સ્વભાવ અને એટલે જ શાળાનું દરેક કામ ચાહે નાનું હોય કે મોટું હોય, નિયમ- ફરજમાં આવતું હોય કે ન આવતું હોય, પણ શાળા માટે ક્યારેય ના નહીં. આચાર્યશ્રીએ કરેલો હુકમ શિરોમાન્ય ગણી સમયની ચિંતા કર્યા વગર ગમે ત્યારે કામ કરવા માટેની તત્પરતા અને સંસ્થા માટેની વફાદારી હસમુખભાઈમાં ભારોભાર ભરેલી છે. રવિવાર હોય કે પછી કોઈપણ તહેવારની રજાનો દિવસ હોય, તો પણ હસમુખભાઈ લગભગ શાળાના કમ્પાઉન્ડમાં કંઈકને કંઈક કામ કરતા નજરે પડે. વિદ્યાર્થીઓમાં પણ એમની ચારેબાજુ બાજ નજર હોય અને કંઈ પણ અઘટિત-શંકાશીલ પ્રવૃત્તિ જણાય તો તરત જ શિક્ષકોને અને આચાર્યશ્રીને ધ્યાન દોરવાનું તેઓ ક્યારેય ચૂકતા નથી. આ ઉપરથી કહી શકાય કે હસમુખભાઈ પોતે સંપૂર્ણ સંસ્થાને ભરેલા અને સમર્પિત થઈ ગયેલા વ્યક્તિ છે, જેમણે ક્યારેય સંસ્થાનું અહિત સપનામાં પણ વિચાર્યું નથી.